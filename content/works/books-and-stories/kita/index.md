+++ 
title = 'Kita' 
date = 2023-01-15T09:00:00-07:00 
draft = false 
image = 'https://static.wixstatic.com/media/352c30_6dbf7550bc3b4b97ba16375811f5d13b~mv2.png/v1/fill/w_791,h_474,fp_0.50_0.50,q_90,enc_auto/352c30_6dbf7550bc3b4b97ba16375811f5d13b~mv2.png' 
genre = 'Fantasy, Drama'
genreIcon = 'color-wand-outline'
+++  


Le dita scorrevano la corteccia dei rami per trovare appigli che facilitassero la salita ad una posizione ed avere una visuale migliore sull’obiettivo.
Facendo attenzione a rimanere nascosta dalle fronde, Kita si mosse silenziosamente. Il respiro calmo e profondo, l’aria fredda dell’inverno che le riempiva i polmoni, schiarendole la mente.
Il sole al tramonto dava una colorazione rosa al paesaggio che sfiorava con i suoi raggi. Tra poco sarebbe calata la notte.
Tutti i suoi sensi tesi affinché la preda non captasse sua presenza.
Sapeva che mancava poco prima che comparisse nella sua visuale.
Aveva preso tutte le precauzioni del caso, come le era stato insegnato dai migliori cacciatori.
Era sottovento e, per sicurezza, si era cosparsa di fango per coprire meglio il suo odore.
Aveva anche lasciato alcune tracce per attirarla dove lei aveva intenzione di tendere l’agguato, ma non abbastanza da far scoprire il suo nascondiglio.
Nonostante questo e la sua apparente sicurezza, poteva percepire una trepidante agitazione nel profondo, data dalla sfida che avrebbe affrontato a momenti.
L’alfa che stava puntando era considerato il più forte e scaltro in generazioni, e non sarebbe stato facile piombagli addosso senza venir captati. Doveva essere rapida e finire tutto in un colpo solo, o avrebbe perso questa chance per sempre. Non era una creatura che potesse essere sorpresa due volte nello stesso modo.
Un movimento improvviso attirò la sua attenzione. Eccolo! Un essere mastodontico. La pelliccia bianca che lo aveva reso famoso era addirittura più splendente della neve che lo circondava.
Kita vide il suo sguardo spaziare in tutte le direzioni, come alla ricerca di qualcosa, o qualcuno.


[expand]


Osservò la cassa toracica espandersi mentre inalava l’aria, analizzando le varie tracce di odori portate e mischiate dal vento.
Con orgoglio, Kita si congratulò con se stessa per la sua preparazione. Sembrava che non fosse ancora riuscito a percepirla.
La preda si muoveva circospetta, i suoi movimenti mai gli stessi, senza un apparente tracciato preciso, ma mantenendo comunque una calma e concentrazione sovrannaturale, come se neanche una mosca potesse passare inosservata nella sua vigile rete di sensi espansi.
Kita pensò che l’alfa peccasse di superbia, non aspettandosi un attacco dall’alto. Stavolta lo avrebbe preso a qualunque costo! Proprio in quel momento notò che la preda si stava avvicinando alla sua posizione. Kita iniziò a tendere tutti i suoi muscoli pronta a balzare. Ancora un po’, non ancora, ora o mai più, no, non ancora, ci siamo quasi... Adesso! Una scarica elettrica partì come un fulmine dal cervello verso tutti gli arti, i muscoli scattarono come molle sotto tensione finalmente rilasciate dalla compressione e lei piombò giù.
L’aria le schizzò intorno mentre volava incontro all’alfa e, in quei pochi istanti che per lei durarono un’infinità, Kita rimase ancora una volta esterrefatta delle dimensioni della schiena sulla quale stava per atterrare.
Scuotendo la testa rifocalizzò la sua attenzione, concentrandosi sul punto debole che sarebbe  andata a colpire. Un solo colpo e sarebbe tutto finito! Socchiuse gli occhi al vento, pronta a colpire.
“Arg! Nononononono, non l’orecchio! Kita, smettila di mordermi l’orecchio!” “Grrrrr, non ti mollo!” continuò Kita, ma non riuscì a mantenere la presa quando venne afferrata alla collottola e staccata dal suo trofeo.
Un attimo dopo si trovò faccia a faccia con la sua “preda”, un uomo più robusto del normale, con una criniera di capelli lunghi tirati indietro e una folta barba castana tendente al rame dello stesso colore dei capelli di Kita, anche se lei aveva ciocche di capelli biondi presi dalla madre.
Una cicatrice gli partiva dal naso e tagliava dritta fino a sotto l’occhio sinistro.
Lui la guardò negli occhi e le disse “Ecco dov’eri finita!” “Sono la più brava cacciatrice del clan! Più brava anche di te, papà!” Suo padre la fissò per un attimo e poi scoppiò in una fragorosa risata che fece cadere la neve dagli alberi più vicini.
A sentire la risata, Kita si indispettì e gli balzò di nuovo contro afferrando con una mano la barba e con l’altra tentando di afferrare di nuovo l’orecchio, leggermente appuntito, al quale mancava un pezzo per una vecchia ferita.
“Va bene, va bene! Sei la migliore cacciatrice che il clan abbia mai avuto!” “Roar” fu la sola risposta di Kita.
Con un movimento fluido, si appoggiò la figlia su una spalla e si avviò con passi straordinariamente leggeri per la sua mole.
“Lo sai che oggi è un giorno importante. Dobbiamo sbrigarci, altrimenti arriveremo in ritardo e sai bene che né tu né io possiamo permettercelo”.
Kita si aggrappò alla folta chioma del padre ed iniziò a balzare da una spalla all’altra, finendo per arrampicarsi sulla testa.
Un sospiro sfuggì dalla bocca dell'uomo, mentre uscirono in una radura tra gli alberi.
Una cascata precipitava da un dirupo di una ventina di metri, per finire in un laghetto tranquillo.
Il suono prodotto era talmente, innaturalmente, leggero che sembrava fosse un modo per la massa d'acqua di portare rispetto a quel luogo di serenità.
Guardandolo in quel momento, pareva un’immagine congelata nel tempo, un frammento di pace e calma ritagliato fuori da tutto il resto del mondo.
Dopo aver esitato un attimo per osservare il paesaggio, si avviarono verso la cascata che cadeva dall'alto e, camminando con piedi leggeri ma saldi su una striscia di roccia invisibile se non ne si conoscesse l’esistenza, passarono dietro il velo d’acqua in un'apertura da esso nascosta.
Il passaggio che imboccarono era completamente buio, largo circa quattro metri e alto abbastanza da sfiorare di poco la testa di Kita sulle spalle del padre.
Questi, con passo sicuro, si avviò nel tunnel, mentre Kita si divertiva a passare le dita sul soffitto e le pareti di nuda umida roccia, per poi schizzare le goccioline attaccate alle mani sulla faccia del padre, ridendo.
Dopo aver svoltato per un passaggio praticamente nascosto tra le pieghe della parete, continuarono ad avanzare nelle tenebre finché, fioco in lontananza, non videro un puntino di luce.
L’uscita dava su una piccola valle coperta di alberi. Un fiume poco profondo la tagliava per il lungo, provenendo da una gola diametralmente opposta al tunnel dal quale erano usciti.
Avviandosi nella foresta videro tende fatte con tessuti prodotti da peli intrecciati d'animali, piume e foglie, dalle quali uscivano persone che, alla loro vista, chinavano la testa in segno di rispetto. Alcuni proseguivano salutando con la mano o gridando di passarli a trovare per una cena o una bevuta.
Il padre di Kita ricambiava il saluto di ognuno con un sorriso, un cenno o una pacca sulla spalla.
In cima alla sua testa Kita gonfiava il petto con orgoglio.
“Capo Kalon!” lo chiamò un uomo ricoperto di pelle di bue correndogli incontro.
“Non sono il vostro capo” rispose il padre di Kita.
“Beh, è come se lo fosse”, ma venne subito interrotto da un’occhiata da parte di Kalon “Ehm, la stavamo cercando. La cerimonia inizierà a breve”.
L’espressione accigliata di Kalon si rilassò e sospirando indicò la figlia “Lo so, stavo cercando questa vagabonda”.
Dalla testa del padre, Kita salutò “Ciao Arren!”.
“Ehi Kita, sempre a far disperare tuo padre?” avviandosi verso una yurta rialzata e particolarmente decorata. In tutta risposta, Kita tirò fuori la lingua.
“Il Capo vuole parlare con lei, Kalon, prima della cerimonia”.
Kalon ringraziò con un cenno del capo ed entro con Kita nella tenda.
La yurta era abbastanza grande per contenere parecchie decine di persone e sembrava ancora più grande ora che era vuota, ad eccezione di un gigantesco lupo accucciato in fondo alla tenda.
Dire che il lupo fosse vecchio era riduttivo. Sembrava aver vissuto centinaia di anni, anche se gli occhi ridotti a fessure, il pelo grigio e l’aria stanca non riuscivano del tutto a coprire quello che un tempo doveva essere stato un corpo maestoso, capace di suscitare reverenza da parte di chiunque posasse lo sguardo su di lui.
Sentendo Kalon e Kita entrare nella tenda, il lupo alzò la testa e li osservò togliersi le calzature.
Aveva ancora lo sguardo vivo, nonostante l’età.
Kalon appoggiò Kita al suolo e si inchinò in segno di rispetto, imitato subito dalla figlia.
L’atteggiamento ribelle della bambina era completamente sparito, sostituito da una compostezza che sarebbe risultata incongruente con il suo carattere, se fosse stata adottata da lei in qualunque altro luogo.
“Avvicinatevi, figli miei”.
Kalon e Kita attraversarono la yurta e si inginocchiarono di fronte al lupo posato sulla pelliccia di un maestoso leone, che doveva essere stato, in vita, grande almeno quanto il vecchio animale.
“Kalon, è giunto il momento per te di sostituirmi. Sarai tu a dirigere la cerimonia di oggi, e tutte quelle a seguire. La nuova generazione deve prendere il posto di quella vecchia. Così è l’ordine delle cose”.
“Capo, non sono degno di sostituirla!” risposte Kalon chinando la testa.
“Sciocchezze! Lo sanno tutti che neanche nel fiore degli anni sono mai stato un Cacciatore o un Leader carismatico e amato dal nostro clan quanto lo sei tu. Le uniche cose nelle quali sono migliore è il saperne una o due in più di te ed essere infinitamente più bello” disse strizzando un occhio alla risatina sfuggita a Kita.
“Una o due cose è un po’ riduttivo! Il clan avrà sempre bisogno della sua saggezza”.
“Bazzecole! Quella si ottiene con l’esperienza, e tu sei già sulla buona strada. Se mi vuoi in giro ancora per un po’, ti conviene prendere le redini e presenziare alla cerimonia. Non penso di averne abbastanza per sopravviverne un’altra” ed esplose in una fragorosa risata.
In quel momento Arren entrò nella tenda e, inchinandosi, disse “Le famiglie del clan sono pronte ad iniziare e in attesa” spostando lo sguardo, incerto, tra Kalon e il lupo. Questi si scambiarono uno sguardo e, dopo un cenno da parte del vecchio capo, Kalon si rivolse ad Arren “Potete entrare”.
Poco dopo decine di donne, uomini, anziani e bambini si riversarono all’interno della struttura.
Ogni volta che un componente del clan entrava, si toglieva gli stivali, si inchinava verso il gruppo in fondo alla tenda e si sedeva per terra, continuando a scambiare qualche parola sottovoce con i vicini. Kalon incoraggiò la figlia ad unirsi agli altri appoggiandole una mano sulla schiena, proprio nel momento in cui entrò nella yurta una donna alta e snella, con i capelli biondi e la carnagione chiara. Il suo semplice vestito bianco era adornato con piume bronzee e quelli che sembravano artigli d'uccello d'oro appesi ad una collana che portava al collo. Sorrise a Kalon e gli si avvicinò, dando un bacio sulla guancia al marito e sulla fronte della figlia, poi la accompagnò ad unirsi alla folla ormai al completo.
Kalon in quel momento alzò le braccia ed immediatamente la tenda si immerse nel silenzio.
Si fece da parte per lasciare spazio al lupo che parlò “Figlie e figli, ben riuniti! Anche quest’anno è giunto il momento di dare ufficialmente il benvenuto nel nostro clan ai cuccioli che sono abbastanza grandi da poter diventare cacciatori” gran parte della folla mormorò in approvazione. “Quest’anno, però, Kalon farà le mie veci. È giunto il tempo che i vecchi lascino spazio ai giovani e che questi inizino a camminare sulle loro zampe”. Applausi tra la folla.
Kalon avanzò verso il resto del clan e allargò le braccia come ad avvolgerli tutti. Di nuovo calò immediatamente il silenzio.
“Sorelle! Fratelli! Diamo il benvenuto alla nuova generazione di cacciatori del nostro clan, difensori del nostro bosco e della nostra casa”. Con una delle sue enormi mani percorse la folla davanti a se, che scoppiò in un altro applauso e urla di approvazioni mentre, qua e là, alcuni dei giovani si guardavano intorno imbarazzati. Kita era tra i pochi che, seduta in prima fila, guardava in alto, con orgoglio, il padre.
Kalon fece un gesto e i genitori dei futuri iniziati spinsero con gentilezza i propri figli a raggiungere Kita in prima fila. Si rivolse quindi ai giovani riuniti davanti a lui e disse “Da oggi sarete a tutti gli effetti membri del clan, e non più cuccioli. La vostra voce verrà ascoltata come quella di tutti gli altri e la vostra opinione sarà accolta come se venisse da qualunque altro membro del clan. Ma prima, dovrete mostrare di essere degni e parte attiva di questa comunità.
Vi conferiremo ora la forza che ci permette di essere ciò che siamo”. Detto ciò si girò e si chinò a raccogliere un bauletto in legno finemente ornato di simboli mistici. Lo pose di fronte a sé e ne estrasse una grande coppa, anch’essa in legno, ed un coltello d’osso. Passò la lama affilata come un rasoio sull’avambraccio, dal quale sgorgò un fiotto di sangue che si riversò della coppa. Una volta ricolma, prese una benda che sua moglie gli stava porgendo e si fasciò il braccio alla meno peggio.
“Ricordate: con la forza che vi doniamo ricevete anche responsabilità. Responsabilità verso il clan e verso il mondo che vi circonda. Bevete, se accettate quanto è richiesto da voi”.
Kita allungò le braccia per afferrare la coppa che il padre le stava porgendo e se la portò alle labbra, prendendone un sorso. Deglutì il sangue caldo del padre, continuando a sentire il gusto ferreo che permase in bocca mentre passava la coppa al suo vicino.
La bambina era sempre più carica di aspettative e riusciva a percepire un misto di ansia, nervosismo ed eccitazione da parte degli altri cuccioli intorno a lei. Il cuore continuava a battere veloce nel suo petto. Stava osservando gli ultimi svuotare lentamente la coppa quando il respiro improvvisamente le si ruppe in gola e il sangue si fermò nelle vene, senza più battiti che lo facessero scorrere. Il panico iniziò ad invaderla mentre si artigliava la gola in cerca di aria. Gli occhi le si spalancarono e la sua percezione dei colori del mondo circostante cambiò, la gamma cromatica si uniformò in sfumature di grigio. Le parti più in ombra nella yurta diventarono più luminose. Le mani in cerca d’aria si spostarono sulla bocca, come a cercare di spingerne dentro l’ossigeno. Le dita sfiorarono la faccia che si stava allungando, il naso allargando, i denti affilando. Sentì ogni osso del suo corpo modificarsi e riposizionarsi, e i muscoli distendersi, flettersi, irrobustirsi. Le mani passarono davanti agli occhi, e non erano più glabre, ma coperte da una corta peluria che andava fin su per le braccia, partendo dalle dita ora artigliate. La cassa toracica si espanse all’improvviso e un’ondata d’aria le riempì i polmoni.
 Era come se stesse respirando per la prima volta. Un ruggito partì dal suo stomaco ed eruppe dalla bocca.
Kita si accasciò in avanti, appoggiandosi sui gomiti, ansimante. Con le lacrime che le appannavano la vista si voltò a guardare gli altri cuccioli.
Come lei, alcuni avevano quasi completato la trasformazione mentre, in fondo alla fila, gli ultimi stavano iniziando ad affannarsi in cerca in aria.
Era uno spettacolo incredibile vedere altri della sua età cambiare forma sotto l’effetto della maledizione (o era una benedizione?) indotta dal sangue di suo padre. A dire il vero, era raro vedere qualcuno trasformarsi solitamente, e Kita non aveva mai visto nessuno farlo. I bambini non ancora abbastanza grandi per poter partecipare all'iniziazione, rimanevano durante tutta la cerimonia in un'altra tenda con pochi adulti.
Quando anche l’ultimo dei cuccioli aveva riacquisito un minimo di controllo, tutti gli adulti della yurta si spostarono per creare un corridoio che portava all’uscita.
“Andate! Provate di essere degni del dono ricevuto e di far parte di questo clan!” la voce di suo padre sopra di lei, accarezzando con una mano la pelliccia bianca che portava sulle spalle.
I cuccioli iniziarono a muoversi verso l’uscita, prima un po’ incerti sulle zampe posteriori, poi trovarono più comodo usare tutte e quattro.
Un fiume di pellicce si riversò fuori dalla tenda e si sparpagliò in tutte le direzioni.
Kita, prima sopraffatta dallo shock della mutazione, iniziò a percepire meglio gli odori di ciò che la circondava. L’odore dell’inverno, della resina che fuoriusciva dalle cortecce, l’odore degli uomini e donne del clan, dietro di lei.
Si fermò accanto ad un albero e vi appoggiò la mano sopra. Aveva visto gli adulti del clan spezzarne uno facilmente in due, all’occasione, senza neanche essersi trasformati. Chiuse le dita e le riaprì, la mano piena di pezzi di legno. Una parte dell’albero era venuta via con la stessa facilità con la quale avrebbe potuto strappare un pezzo di pane. Inclinò la mano e le schegge le scivolarono tra le dita. Un sorriso le si allargò sul volto ed eccitazione la percorse come un fulmine, quando si rese conto della potenza che aveva acquisito tramite il sangue del padre, e dei suoi avi prima di lui. Riprese a muoversi e, man mano che la coordinazione migliorava sempre di più, a correre. Il vento le sfrecciava attorno, le figure iniziarono a sfocarsi, mentre le vedeva passare e rimanere indietro, senza avere la possibilità di seguirla.
Ogni muscolo del suo corpo era diventato più flessibile, più veloce, più forte. Grazie ai nuovi artigli, raggiunse la cima di un albero in pochi secondi, invece che in minuti, come solo poche ore prima.
In cima, si mise a fiutare l’aria. Era tempo di concentrarsi sul compito che doveva assolvere, prima di poter tornare nella yurta. Chiuse gli occhi.
Era difficile cercare di separare tutti gli odori e profumi che le arrivavano alle narici, come dipanare diversi fili che si mescolavano a formare una matassa nel suo naso ma che, una volta isolati, tracciavano una scia nell’aria, che ne portava all’origine.
Piano piano separò uno ad uno quelle essenze: un coniglio, le ultime foglie, bagnate dalla neve, il fumo del fuoco di qualche capanna, uno scoiattolo, un... Aprì di scatto gli occhi e saltò dal ramo, incurante dell’altezza. Una nuvola di neve fresca le si alzò intorno, all’impatto con il suolo.
I muscoli delle zampe posteriori già tesi allo scatto. Kita si trovò nuovamente a rincorrere una preda, per la seconda volta in quella giornata. Ma adesso la caccia era reale. E non avrebbe giocato d’astuzia. Voleva uno scontro faccia a faccia. Sbucò in una radura e si ritrovò davanti un cinghiale grande almeno il doppio di lei, che stava spostando con le zanne la neve per cercare qualcosa da mangiare.
Vedendola piombare nel suo territorio di ricerca, si girò per fronteggiarla e sollevò la testa per mostrare i trenta centimetri appuntiti che gli spuntavano dalla bocca, raspando il terreno con le  zampe con fare minaccioso. Era il suo unico ed ultimo avvertimento nei confronti dell'intrusa.
Kita aveva il sangue alla testa e l’esaltazione data dal sentirsi onnipotente. E caricò il cinghiale a testa bassa.
Mentre accorciava velocemente la distanza che li separava notò che la sua preda era avanti con l’età e ricoperta di cicatrici, segni di molti avversari affrontati, e vinti.
Più si avvicinava e più il tempo sembrava rallentare. Era diverso da quanto accaduto quella sera, mentre “cacciava” suo padre. Prima era dato da un'ondata di adrenalina causata dalla sua voglia di battere il padre in astuzia. Adesso erano i suoi sensi e riflessi potenziati che permettevano al suo cervello di elaborare informazioni molto più velocemente, rendendo tutto il mondo più lento.
Kita spiccò un balzo contro il cinghiale ed il tempo si fermò mentre era a mezz’aria... ma questo non le fu d’aiuto nello schivare la zannata che le si piantò nella spalla sinistra per poi scaraventarla di lato. Rotolò nella neve, il respiro spezzato dall’impatto. Non era il momento di riposare, infatti il suo avversario le stava già correndo contro. Era passata da cacciatrice a preda? Con un balzo si rialzò in tempo per sfuggire di un soffio alla carica. Guardò la ferita che lentamente, troppo lentamente, stava iniziando a rimarginarsi. Nonostante la guarigione accelerata data dalla mutazione, ci sarebbe voluto un po’ per tornare come prima. Non aveva tutto quel tempo.
Il cinghiale tornò a caricare e, stavolta, Kita non tentò neanche di schivare ma, una volta sufficientemente vicino, gli tirò un pugno direttamente sul lato del muso abbastanza forte e veloce da modificarne la traiettoria. Nonostante quel colpo micidiale, il cinghiale si riprese semplicemente scuotendosi e ringhiando contro la bambina, che si preparò a riceverlo. Cercò di distrarlo con un paio di pugni veloci, ma questo le piombò addosso colpendola in mezzo alla faccia con una testata. Kita sentì il naso rompersi ed un’esplosione di dolore le attraversò la testa quando i recettori nervosi del muso vennero impattati. Il sangue iniziò a scorrerle sulla pelliccia e le si infilò in bocca. Il sapore del proprio sangue le ricordò quello del padre bevuto poco prima. Erano solo poche gocce, e Kita ne voleva di più. Era assetata di sangue e morte. Da quel momento entrò in trance, il corpo mosso solamente da una furia omicida indirizzata all'annientamento del suo obiettivo. Si buttò in avanti afferrando entrambe le zanne del cinghiale e rispondendo al suo ultimo colpo a sua volta con una testata in mezzo al muso e ricevendo un grugnito in risposta. Il cinghiale cercò di divincolarsi dalla stretta che Kita aveva sulle sue zanne. Nonostante la differenza di stazza e peso non riusciva a sfuggire alla morsa o anche solo a smuovere la Kita. Questa tirò un calcio nel ventre del cinghiale e, usando le zanne come maniglie, buttò l’animale a terra, di lato. Continuando a fare forza su una delle zanne la spezzò, strappando grugniti di dolore e terrore da parte di quella che era tornata ad essere la preda di una caccia a senso unico. Il cinghiale mise più forza nel tentativo di scrollarsi di dosso Kita, ma questa gli sollevò il muso snudandone il collo. Poi affondò i denti affilati nella gola dell’animale terrorizzato, strappandone con un morso la carotide. Uno schizzo di sangue intermittente la inondò ogni volta che il cuore del cinghiale lo pompava fuori. Ora, dalla bocca del cinghiale usciva solamente un rantolo smorzato e sangue misto a bava, mentre con le ultime forze tentava di scalciare, invano.
Ma la sete di Kita non si era ancora placata. Con ferocia continuò a dilaniare il cinghiale ormai cadavere. Il sangue dell'animale venne velocemente assimilato e mischiato con quello bel padre bevuto poche ore prima ed insieme si legarono a quello di Kita. I muscoli della bambina crebbero ancora una volta, la rada pelliccia si infittì, il suo corpo si ingrandì ancora di più. La sua vista cambiò nuovamente ed ora i suoi occhi vedevano! Vedeva la civetta che si stava risvegliando allo spuntare delle prime stelle. Vedeva il respiro impercettibile degli alberi, addormentati nella loro invernale notte. Vedeva l'equilibrio che era la natura, il ciclo immutabile di vita e morte e rinascita. Vedeva come tutto era collegato e come lei era un elemento del tutto che la circondava. Vedeva la vita che aveva strappato e le sue zampe macchiate di sangue.
 Ogni traccia della sua umanità era scomparsa, ad eccezione della posizione eretta. Ma anche quella scomparve quando crollò sulle ginocchia e lanciò un ululato disperato.
Kita, il respiro affannato, sentì una mano posarlesi sulla spalla e si voltò a guardare il viso del padre che le rivolgeva un sorriso un po’ velato di tristezza. Lo vide chinarsi e chiudere gli occhi, quasi con tenerezza, al cinghiale ucciso. Mentre ancora tremava agitata,l'aspetto di Kita tornò quello di un essere umano. Non era più una bambina. Sembrava che, in poche ore, fossero passati anni. Lacrime le rigavano le guance.
Kalon la avvolse in una coperta, poi in un abbraccio.
La ormai ragazza continuò a singhiozzare. Il padre allora le prese il volto tra le mani e, guardandola negli occhi, le disse "Questo è il sacrificio che la natura ci offre per donarci la forza per proteggerla. Ma ogni volta che per poterlo fare saremo costretti a prendere una vita, sarà come uccidere un nostro fratello. Questo è il nostro dono e la nostra maledizione". Una mano passò con affetto sulla pelliccia bianca che portava sulle spalle, appartenuta al cervo che lui stesso aveva ucciso durante il suo di rituale.
Cercò quindi di tranquillizzarla accarezzandole la testa, finché il respiro della figlia non tornò regolare.
"Torniamo indietro" disse Kalon. Afferrò le zampe del cinghiale, due per mano, e se lo caricò sulle palle come se non pesasse quasi duecento chili. Poi appoggiò di nuovo la mano sulla spalla della figlia ed insieme si avviarono verso il villaggio e la yurta. Kita camminava a piedi nudi nella neve che le arrivava al polpaccio come se stesse passeggiando su un prato in primavera, non sentendo né il freddo, né le occasionali pietre appuntite che pestava, grazie al suo corpo modificato dal rituale. La sua mente ancora vagava in flashback dei momenti confusi vissuti nelle ore precedenti, a metà tra sogno e incubo. Vedendola persa nei suoi pensieri il padre le disse "Le prossime trasformazioni saranno più facili. Sarai tu ad essere in controllo, non il lupo" e le rivolse un sorriso incoraggiante. Kita, piano piano, si stava riprendendo dallo shock. Prima del rito, aveva sentito voci in merito a cosa avrebbe dovuto affrontare, ma erano più pezzi di racconti colti di sfuggita mentre gli adulti ne parlavano, intorno al fuoco, la sera. Ma niente e nessuno era mai stato in grado di descrivere la sensazione di unione con la natura che il rituale portava, e il senso di perdita di quando una vita, un anello di questa infinita catena che collegava tutti gli esseri viventi, veniva spezzato.
In lontananza, le sagome delle tende che componevano il villaggio iniziarono a comparire tra gli alberi. Sagome, prima invisibili, ora erano percepibili anche attraverso il materiale delle costruzioni, luminose grazie ai nuovi occhi acquisiti con la trasformazione. Stringhe di luce collegavano le une alle altre, agli alberi, agli uccelli, a tutto. Una ragnatela che copriva l'intera foresta, che la avvolgeva in un abbraccio di armoniosa coesistenza. Era bellissimo. Tutto aveva un senso. Tutto aveva uno scopo. Lei era parte di esso.
Mentre si avvicinavano alla yurta, vide altre coppie come lei e suo padre tornare per la fine del rito. Ogni genitore che accompagnava il figlio aveva con sé un animale morto: chi un coniglio, chi un daino, chi un uccello..., ma niente paragonabile in dimensioni e potenza al cinghiale abbattuto da Kita. Come suo padre prima di lei, la ragazza spiccava sopra il mucchio. Ricordava ancora i racconti (al tempo non sapeva che fosse stata parte della cerimonia) narrati dalla gente del villaggio di come Kalon avesse cacciato il cervo bianco dalle corna dorate, la cui pelliccia candida gli copriva le spalle. Raccontavano di come l'attuale capo avesse rincorso il cervo per ore e come, alla fine, fosse riuscito a raggiungerlo e a placcarlo, cosa ritenuta impossibile fino ad allora, in quanto l'animale era considerato impossibile da eguagliare in velocità.
Così come la madre di Kita, Alana, aveva prevalso su un gigantesco uccello dal piumaggio bronzeo, trascinandolo giù dai cieli ed abbattendolo una volta a terra, dimostrando di essere anche lei fuori dal comune, e facendola notare per la prima volta da Kalon. Al tempo, Alana  aveva rincorso l'uccello saltando da albero ad albero, arrampicandosi sempre più in alto, finché la preda non fu a sua portata. Sua madre, che come ogni genitore, e seguendo la tradizione, vegliava sulla prova dei figli, descrisse la figlia durante la prova come una piuma leggera che si poggiava senza peso sui rami, ma che balzava tra una pianta e l'altra come mossa da un vento in tempesta.
Kita aveva provato di essere la figlia dei suoi genitori.
Una volta raggiunta la loro destinazione le coppie genitore e figlio posarono gentilmente le vittime del rituale a terra.
Kita si guardò in torno e vide che il villaggio era stato invaso da un branco di lupi. Per un attimo si irrigidì pronta a reagire ad un eventuale attacco, ma sentendo la mano del padre posarsi nuovamente sulla sua spalla, si girò a guardarlo. Lui semplicemente indicò prima i propri occhi poi i lupi.
La ragazza si accorse allora che il branco era rilassato, in attesa di qualcosa. Alcuni erano addirittura seduti o sdraiati a terra. Con la sua vista aumentata, Kita notò un leggero filo rosso che collegava gli animali uccisi a quelli vivi in attesa. Ed allora capì cosa stavano aspettando.
Si girò nuovamente e vide Kalon porgerle il coltello che aveva usato per fornire il sangue durante il rituale. Lei lo prese e si fece guidare dal padre nell'incisione e nello scuoiamento del cinghiale che aveva ucciso. Era per Kita una sensazione nauseante, come se stesse affondando la lama nei suoi genitori. Una lacrima le solcò la guancia. Lentamente, la ragazza si sforzò di continuare il suo lavoro, ogni tanto buttando un occhio agli altri ragazzi che aveva intorno e che, come lei, stavano soffrendo. Alcuni scuotevano la testa, altri avevano gli occhi fuori-fuoco e procedevano con movimenti meccanici. Tutti non volevano farlo, tutti andavano avanti.
Kita a quella vista si fece coraggio e con decisione proseguì nel suo compito, finché non rimosse un pezzo di pelliccia abbastanza grande da poterle coprire le spalle, esattamente come quella del padre. Kalon la prese e la cosparse con una polvere presa da un sacchetto che portava alla cintura. Il processo di conciatura che solitamente avrebbe richiesto qualche giorno avvenne in pochi istanti. Mentre Kita si asciugava le lacrime e tirava su con il naso, il padre si mise a cucire la pelliccia del cinghiale su una corta tunica per poi porgerla, con altri vestiti alla figlia. La ragazza prese gli abiti e si vestì, mettendosi per ultima la tunica, passando una mano tra i peli della pelliccia. Come ultima cosa, il padre allungò una mano dalla quale pendeva una semplice collana con appesa la zanna del cinghiale. Kita esitò un attimo prima di mettersela al collo.
Ad uno ad uno, una volta finito di vestirsi, tutti i giovani risistemarono i resti delle loro prede e si allontanarono, guardando i lupi che, finita l'attesa, si avvicinarono con calma ai cadaveri a cominciarono a cibarsene.
Piano piano tutti i nuovi membri del clan entrarono nella yurta, scortati dai loro accompagnatori.
Questa volta non ci furono applausi o grida di gioia da parte degli altri adulti, poiché tutti loro comprendevano ed avevano vissuto quello che quei non più cuccioli stavano provando.
Tutto il loro mondo era stato sconvolto nell'arco di una sera. Il loro cambiamento non solo era stato fisico, ma anche psicologico e, soprattutto, esistenziale.
Il resto del clan li si strinse attorno e li accolse chi con abbracci, chi con lievi pacche d'incoraggiamento, chi semplicemente annuendo, cercando,senza parole, di esprimere la loro empatia per quanto stessero provando.
In fondo alla tenda, il vecchio lupo li osservò con un misto di sollievo e triste rassegnazione. In tanti avevano passato la prova, e questo significava più elementi a difesa della foresta. Ma a quale prezzo? Kalon lasciò Kita in prima fila e riprese a parlare come se non vi fosse stata nessuna interruzione.
La sua voce non era più cerimoniale, ma più bassa. Guardava i nuovi adulti uno ad uno con un  sorriso spezzato.
“Bentornati. So quanto sia difficile per voi adesso, e non posso dirvi che diverrà più semplice con il passare del tempo, o in futuro, perché non è così. Ma noi abbiamo un compito. Siamo coloro che devono portare questo fardello per mantenere l'equilibrio. Per mantenere intatto l'ecosistema di questa foresta. Così come altri, come noi, hanno lo stesso dovere in altri luoghi” il suo sguardo si posò sul vecchio lupo, che ai suoi tempi aveva viaggiato da luoghi lontani per poi sistemarsi qui, creando questa comunità, questa famiglia.
“Dobbiamo fare sì che l'ordine naturale delle cose non venga sovvertito, che influenze esterne non...” “Kalon!” una donna irruppe nella yurta. Era alta e magra e aveva nove strisce di pelli di serpenti diversi avvolte alle braccia. La sua carnagione tendeva al verde e aveva venature scure visibili sotto la cute. Kita aveva sentito che era causato dal veleno dei serpenti che aveva affrontato (ora sapeva) durante la sua prova. Osservandola bene capì che la sostanza era ancora in circolo, e che il processo continuo di guarigione accelerata data dalla mutazione era in una lotta infinita per poterla tenere in vita.
Il volto del nuovo capo si oscurò, presagendo il peggio.
“Stanno arrivando” continuò la donna.
Kalon aggrottò la fronte e si concesse pochi secondi per pensare, poi esclamò “Mi spiace, ma sembra che dovrete dimostrare di nuovo il vostro valore. Speravo che l'occasione si potesse presentare più avanti o, ancora meglio, mai” rivolto ai giovani “Voi avrete il compito di rimanere nelle retrovie e proteggere il villaggio. Alcuni degli adulti” ed indicò una decina di uomini e donne “rimarranno con voi. Gli altri con me”.
La yurta si svuotò mentre tutti i membri del clan si riversarono fuori.
Appena usciti, gli adulti iniziarono a mutare. Le loro figure si ingrandirono, i muscoli si gonfiarono e i peli ricoprirono il loro corpo.
“Voi rimanete qui!” esclamò Kalon al gruppo, ma guardando Kita negli occhi. Poi si voltò verso Alana trasformata in una mezza-lupa bianca e, annuendole, si mise a quattro zampe e partì dietro a Lera, la lupa con le pelli di serpente, seguiti dal gruppo di mannari e, a breve distanza, dal branco di lupi che aveva finito di banchettare sulle prede del rituale.
I giovani li videro allontanarsi e, più lentamente rispetto ai veterani, anche loro cambiarono forma.
I ragazzi ci misero un po' a completare la trasformazione e, una volta finita, Kita si accorse che molti erano spaventati, altri esaltati all'idea di poter mostrare la loro nuova forza nel difendere le loro famiglie.
Ma la ragazza non voleva rimanere in difesa. Era preoccupata per quello che stava succedendo, per i suoi genitori e voleva andare a vedere la situazione là, oltre il crinale che che circondava la valle.
Per questo motivo, non appena i pochi adulti rimasti non stavano guardando, si defilò e si allontanò dal villaggio a passo rapido e leggero.
Aveva percorso non più di un centinaio di metri che sentì un rumore di passi dietro di lei, ai quali si girò pronta ad inventare una qualche scusa. Ma invece di veterani, una coppia di ragazzi, Traci ed Augia, fratello e sorella, gemelli. Come lei avevano appena completato il loro rituale, seguiti rispettivamente dal padre e dalla madre durante la prova.
Appena dopo aver completato il rito della vestizione, aveva sentito di sfuggita i loro genitori raccontare di come Traci avesse affrontato un raro cavallo carnivoro che era riuscito ad azzannargli il petto, mentre la sorella aveva annegato la compagna di questo nel fiume che scorreva in mezzo alla valle. Avevano aggiunto che era strano che due cuccioli avessero affrontato insieme il rito, poiché di solito la natura della bestia appena svegliata è quella del lupo solitario. Probabilmente, avevano concluso, era per la loro natura di gemelli che li aveva portati a rimanere inconsciamente insieme.
 Ora che ripensava alla trasformazione, Kita si rese conto che, come le aveva predetto il padre, questa volta sembrava che lei fosse in controllo, non il lupo.
I due gemelli si avvicinarono e semplicemente dissero “Veniamo anche noi”. La ragazza, altrettanto semplicemente, annuì, si girò e riprese a correre verso il bagliore di luci che nel frattempo era comparso e visibile al di là della valle.
Il piccolo gruppo correva rapido, ora che si erano allontanati dal villaggio e non temevano più di essere scoperti. Man mano che si avvicinavano alla sommità delle rapide colline che circondavano quella che loro chiamavano casa, cominciarono a percepire tracce degli intrusi.
Dapprima, da lontano, era solo un bagliore, ma ben presto fiutarono l'odore di bruciato, legna e combustibile e carne, poi grida e ringhi, rumore di metallo contorto e lacerato.
Finalmente raggiunsero la cima e si fermarono di colpo, sotto shock.
Il forte bagliore era dovuto alla vegetazione in fiamme.
Quello che videro furono dei giganteschi macchinari per tagliare gli alberi e vari camion per trasportarne i tronchi. Ceppi di quelli che erano un tempo parte del limitare del bosco erano visibili per decine di metri. Come se quello non fosse abbastanza, vi era uno scontro attivo tra i lupi mannari e gli umani, e questi ultimi non erano certamente falegnami indifesi, ma erano al riparo dietro scudi mobili e sparavano contro i membri del clan con armi automatiche.
In tutta risposta i lupi, sia umanoidi che non correvano in tutte le direzioni adottando una tattica mordi (letteralmente) e fuggi contro gli invasori. A terra era possibile vedere i cadaveri, risultato di quella strategia, appartenenti ad entrambi gli schieramenti.
Ma quello che colpì di più il gruppetto fu la visione delle linee armoniose che collegavano tutti gli esseri viventi, mutilate dove gli alberi erano stati tagliati o bruciati, e le piccole macchie luminose di umani e licantropi scomparire quando questi morivano.
Era un sacrilegio terribile, una ferita, una cicatrice sul volto della natura. Uno squilibrio nell'ordine naturale delle cose. Era sbagliato.
Kita vide, lontano dalla battaglia, un piccolo uomo che indicava freneticamente gli alberi andati a fuoco e poi sfregando il pollice e l'indice, palesemente su tutte le furie, ad un uomo alto in tenuta militare, che portava una maschera a gas. L'uomo alto non faceva neanche finta di starlo ad ascoltare, impassibile a lui e al massacro che aveva davanti. Poiché un massacro era.
In quel momento sembrava che i mannari stessero avendo la meglio. Grazie alla loro velocità, raramente venivano colpiti dai proiettili, e anche quando uno colpiva il bersaglio, avevano abbastanza tempo per guarire, almeno parzialmente, le ferite. Con furia si avventavano sugli scudi dilaniandoli, sui macchinari squartandoli, il tutto evitando, ove possibile, di colpire mortalmente gli avversari, che per quanto stessero distruggendo e sconvolgendo l'equilibrio, erano pur sempre fratelli e sorella nell'immensità del cosmo.
Spazientito, l'uomo alto spinse di lato l'uomo piccolo, che si infuriò ancora di più, e fece un cenno ai suoi uomini che arretrarono. Poi lanciò un fischio verso dove i camion erano parcheggiati e da lì arrivò un gruppo meno numeroso ma ricoperti da quelle che sembravano corazze. Ognuno di loro portava una maschera antigas, come il loro superiore, e si divisero in due gruppi. Uno, che trasportava delle piccole strutture mobili, si fermò e saltati sopra le strutture alte circa due metri l'una, si misero a caricare delle mitragliatrici di grande calibro. Gli altri continuarono ad avanzare e accesero le bocche dei loro lanciafiamme. Ed iniziarono a bruciare qualunque cosa avessero davanti, coperti dai compagni e dai loro proiettili che potevano perforare i tronchi degli alberi.
A quella vista l'uomo basso si mise a sbraitare ancora di più, mentre l'altro sembrò sghignazzare, anche da quella distanza.
Kita vide che i lupi vennero presi in contropiede, ma non si diedero per vinti. Due, che riconobbe essere Pol e Serb, rimasero a fronteggiare il nuovo gruppo. Il primo era un uomo gigantesco, più  grande di Kalon, che portava in vita una cintura con trame d'oro. In pochi sapevano a chi fosse appartenuta prima, ma molti avevano notato che non aveva pelli, peli, penne o altre parti di animali addosso, come tutti i membri del clan che avevano passato la prova, prova che sicuramente era stata conclusa, vista la mutazione completa che Pol aveva acquisito. Il secondo invece era un veterano che si dicesse avesse combattuto una volta contro tre mastini enormi, che erano soliti vivere in un tunnel che portava al mondo degli umani.
Entrambi i mannari caricarono il gruppo di militari, avanzando in fretta e cambiando continuamente direzione per evitare di venir mirati e colpiti.
L'attenzione degli umani era totalmente focalizzata su di loro, ora, e per questo non si accorsero dei due gruppi di lupi che li colpirono a tenaglia dai lati. Tra questi la ragazza notò il padre e la madre. Nonostante la sorpresa, il gruppo scelto si ricompose velocemente, chiudendosi tra loro a semicerchio intorno alle torrette e continuando a sputare una pioggia di fuoco e metallo, dandosi il cambio per ricaricare le armi.
Solo allora Kita si accorse che un altro gruppo di mannari stava trascinando i compagni feriti indietro. A coordinare i soccorsi c'erano Lera e suo fratello Atlas, coperto di pelle di drago di komodo. Malgrado i loro sforzi, era visibile che i feriti stavano aumentando e che ben presto non sarebbero stati abbastanza per poterli trasportare tutti in salvo. Per questo motivo la ragazza lanciò un ululato che attraversò il campo di battaglia. Alcuni lupi alzarono la testa per vedere da dove provenisse il richiamo e tra questi ci fu Kalon, che riconobbe la figlia.
Quell'attimo di pausa dalla battaglia, gli diede l'opportunità di guardarsi intorno e vide la disfatta che stava ricadendo su di loro. Con un ruggito ordinò la ritirata, ma quell'attimo di distrazione lo portò a non vedere il soldato che mirava e sparava verso di lui. Due proiettili lo colpirono alla spalla e all'addome, prima che Clait, un mannaro con due corna di toro incrociate sul petto, gli strappasse l'arma di mano e la spezzasse in due, per poi correre a sorreggere il suo capo ed incoraggiare tutti alla ritirata.
Vedendoli scappare, il capo militare fischiò nuovamente ai suoi uomini e prese a battere le mani lentamente e ritmicamente, come a congratularsi per il lavoro ben eseguito. L'uomo basso invece sembrava al settimo cielo e gesticolò a degli uomini in abiti da operai di riprendere a tagliare gli alberi.
Una volta raggiunta la cima della collina, i lupi annullarono la trasformazione, per focalizzare tutte le energie nel guarire le ferite. Kalon e Alana andarono ad abbracciare la figlia.
“Ti avevo detto di restare al villaggio” le disse il capo, senza però tracce di ira nella voce. Solo stanchezza e tristezza.
“Cosa faremo adesso?” chiese Kita.
“Non possiamo fare molto. Gli umani si sono evoluti. Hanno armi più potenti e sono aumentati di numero. Necessitano sempre più materie e si spingeranno sempre più verso il villaggio. Non siamo abbastanza. Dobbiamo prepararci a lasciare la valle”. Così dicendo si avviò zoppicando verso le loro case, che presto avrebbero lasciato.
Kita invece volse nuovamente lo sguardo verso quegli uomini che, là in basso, stavano riprendendo a mutilare quella che era stata la sua casa e che avrebbe dovuto abbandonare a breve.

Una lacrima le rigò il muso.

[/expand]
