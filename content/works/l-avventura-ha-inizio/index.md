---
category: Books and Stories
imgSrc: /images/l-avventura-ha-inizio.webp
tags:
  genreData:
    genre: 'Fantasy, Adventure'
    genreIcon: color-wand-outline
genreTina:
  - Fantasy
  - Adventure
genreIcon: ''
title: L'avventura ha inizio
---

Il suono dei gabbiani in cielo, le onde che si infrangono contro la banchina, le urla dei marinai impegnati nelle manovre di approdo e partenza, i mercanti intenti ad urlare le loro trattative con i pescatori o i commercianti che vendevano la merce presa in terre esotiche. Liz inspirò profondamente tutto questo e molto altro, piena di elettrizzante eccitazione.
Finalmente avevano concluso l’addestramento base e tutte le formalità per l’iscrizione alla gilda, ed avevano formato un party di avventurieri.
“Roaring Dragons!!” urlò Liz esaltata, facendo girare qualche passante, sorpreso.
“Smettila Liz! Già quel nome è imbarazzante, lo è ancora di più se lo strilli così in giro” disse Elnarm, tirando giù la tesa larga del suo cappello, sperando di non venir riconosciuto da nessuno.
“Dai El! Non sei esaltato anche tu? Possiamo partire per la nostra prima missione. Non sto più nella pelle!” gli rispose Liz riprendendo a saltellare da tutte le parti “E poi avete perso voi, quindi la scelta del nome spettava a me” continuò facendo smorfie al compagno. El sospirò.

\[expand]

“Lascialo stare, Liz, lo sai com’è fatto” a parlare era stata una ragazza sorridente, vestita con una corazza leggera e che portava una lancia che le passava dietro il collo, con gli avambracci che schiacciavano pigramente l’asta di legno sulle spalle.
Liz sbuffò, ma non si fece abbattere e sghignazzando continuò a scorrazzare qua e là.
L’ultimo ragazzo del gruppo sospirò passandosi una mano tra i capelli corti “Qualcuno la leghi, così possiamo finalmente trovare la nostra nave” “Provaci, prete da quattro soldi!” “Chierico, se permetti, mezza cartuccia. Vogliamo vedere chi sarà da quattro soldi quando sarai a terra moribonda e ci dovrà essere qualcuno a curarti” “Beh, se vuoi puoi fare allenamento nel curare te stesso. All’attacco!” e saltò verso il Chierico, ma a mezz’aria sentì qualcosa passare tra le cinghie che servivano a legare la corazza alla schiena.
“Eddai Kim, mollami!” disse Liz mentre si sentiva sollevare “Non gli avrei fatto niente!” cercando di sfilare la lancia della compagna dalla cinghia.
“Lo so che non avresti fatto niente, ma non abbiamo tempo per i vostri battibecchi. Andiamo” e così dicendo, Kimberly si caricò la lancia, con appesa l’amica, sulla spalla e si avviò verso l’ultimo molo. La ragazza era straordinariamente forte, nonostante la figura magra e slanciata.
Gli altri due sospirarono nuovamente e la seguirono, osservando la compagna che, imbronciata, ondeggiava in cima alla lancia ad ogni passo di Kimberly.
Una volta giunti all’ultimo molo, si fermarono davanti alla passerella di una nave mercantile ed osservarono un uomo robusto dai grandi baffi che dava indicazioni a dei marinai per caricare e stivare una serie di casse di varie dimensioni.
Quando si accorse del gruppo in avvicinamento, quello che scoprirono essere il Capitano si rivolse a loro dicendo “Ah, voi dovreste essere il nuovo gruppo di avventurieri, giusto?”. Squadrandoli aggiunse “Giovani siete giovani. Comunque, come sapete la mia nave viene spesso ingaggiata dall’Associazione per far fare un po’ di esperienza a voi novellini, non navigando in acque particolarmente pericolose. È più uno scambio reciproco, noi accettiamo di buttare un occhio su di voi e l’Associazione ci fornisce persone come voi per darci una mano” e scoppiò a ridere.
“Bene. Bene. Dovrei avere qui il vostro contratto d’ingaggio” e, dopo aver ravanato un po’ in una borsa tenuta alla vita, proseguì “Quindi, tu devi essere Elizabeth Seranio, Classe Rogue, la Party Leader” e tese la mano. In tutta risposta Kimberly puntò con il pollice Liz che, a fatica, cercò di ruotare sulla lancia per salutare con un sorriso incerto “Liz va più che bene”. “Ooooook” rispose il  Capitano, visibilmente dubbioso. “Poi abbiamo Kimberly Blackthorn, Classe Lancer, immagino che sia tu” ed allungò di nuovo la mano per stringere quella di Kim. “Continuiamo con Elnarm Silversteam, Mago... Multi-classe?” “Sissignore, specializzato in magia elementale ed evocazioni” avanzando anche lui, un po’ in imbarazzo, per stringergli la mano. Il Capitano rispose con un fischio di stupore.
“Ed infine abbiamo Telio Vineed, Classe... Ottimo, un Chierico! È sempre utile avere uno di voi nei paraggi” Lio avanzò e rispose, tendendo una mano “È un piacere conoscerla Signor...?” “Ah, perdonatemi! Io sono il Capitano di questa nave, Timalius Bronze. E voi dovreste essere i... Roaring Dragons?” chiese Timalius un po’ scettico, guardando il nome del Party sui documenti che aveva in mano. Elnarm si lasciò sfuggire un lamento. ”Permettete una domanda? Il vostro gruppo non è un tantinello sbilanciato? Non vedo nessun ruolo dedicato interamente al corpo-a-corpo. Sia il Rogue che il Lancier sono solitamente dei mordi e fuggi, e Chierici e Maghi dovrebbero tenere le distanze per fare da Support” Da in cima alla lancia, la voce di Liz rispose “Non si preoccupi, ce lo dicono spesso. Siamo un gruppo un po’ atipico”.
Chiaramente ancora perplesso, Capitan Bronze si spostò di lato, liberando l’accesso alla passerella d’imbarco e con un gesto li invitò a salire.
Non appena a bordo, Liz iniziò a sbraitare “Kim! Adesso puoi anche lasciarmi andare, non credi?” con tutta risposta, Kim lasciò la presa della lancia, che fece perno sulla spalla e lasciò cadere Liz.
La rotazioni della lancia continuò per una frazione di secondo, dando il tempo a Kim di riprenderla al volo e rimettersela in spalla. Il Party Leader, non aspettandosi di essere lasciata così bruscamente, atterrò sulle assi di legno con il fondoschiena, imprecando dietro alla compagna.
“Il qui presente mozzo” appoggiando le mani sulle spalle di un ragazzo dell’età del gruppo di amici “vi mostrerà il resto della nave e dove alloggerete” “Chiamatemi Ismaele” aggiunse il mozzo “seguitemi pure”. Da come si muoveva e parlava con i Roaring Dragons, si vedeva che Ismaele aveva avuto a che fare con altri gruppi di giovani avventurieri e, nonostante la giovane età, aveva un atteggiamento deciso.
“Siete a bordo della Cetriolo di Mare” disse il mozzo allargando le braccia “Una caravella di 25 metri, 150 tonnellate a pieno carico” gonfiando il petto con orgoglio. “Attualmente la ciurma è composta da 25 marinai, con ulteriore posto per una mezza dozzina di ospiti. A prua e a poppa abbiamo un cassero con 4 archibusoni a testa, solitamente usati contro i mostri marini di certe dimensioni, in quanto su perni e quindi molto manovrabili” Disse indicando dei piccoli cannoni montati sulle balaustre dei due castelli. “Inoltre abbiamo altri 10 cannoni, 4 fissi e 6 mobili, in caso di attacchi da parte di altre navi”. Mentre Kim, El e Lio ascoltavano con un certo interesse guardandosi intorno, Liz aveva iniziato ad arrampicarsi sul sartiame per raggiungere la coffa. “Potrebbe essere pericoloso per chi non è abituato alla vita di mare” avvertì Ismaele osservando la Rogue “Non ti preoccupare, è più scimmia che umana quella” rispose il Mago, alzando le spalle “Proseguiamo allora” continuò il mozzo, guardando Liz fare una piroetta per infilarsi sulla piattaforma in cima all’albero maestro, ed indicando una porta sotto il castello di poppa “quella conduce alla cabina del Capitano. È possibile che veniate invitati, altrimenti è off-limits. Mentre di qua” indicando un portello aperto ai loro piedi “si va agli alloggi dell’equipaggio e degli ospiti” ed iniziò a scendere una corta scala di legno. Davanti a loro videro due cabine di circa 3 metri per 6. Guardando dentro alla cabina di sinistra videro che vi erano appese 6 amache “È raro che un’intera cabina sia occupata da tutti i membri contemporaneamente, per via dei turni. Questo fa sì che ci sia sempre qualcuno a governare la nave”. Indicando la cabina di destra aggiunse “Questa è la vostra”. Dentro trovarono 2 amache per lato, alcuni ganci alle pareti con un baule appena sotto. I tre posarono i loro zaini (compreso quello che Kim aveva raccolto dopo che Liz lo aveva lasciato per arrampicarsi) e le armi nella cabina, non ne avrebbero avuto bisogno finché erano ancora in porto.
In mezzo alle due cabine c’era un buco che portava al ponte inferiore. Ismaele ci saltò dentro senza badare alla scala a pioli. Una volta scesi un altro livello trovarono altre due cabine per l’equipaggio.
El guardò incuriosito un palo che passava per tutti i livelli ,e che intersecava un altro orizzontale. I due erano collegati da degli ingranaggi. Vedendolo assorto, Ismaele rispose alla sua domanda inespressa “Questi sono parte del meccanismo del timone. Solitamente questo genere di imbarcazioni ha un timone a barra, ma questo modello è piuttosto recente, quindi ha installata una ruota sul cassero di poppa. E questo è parte del meccanismo che trasmette il comando al timone.
Adesso fate attenzione che passiamo dalla stiva” aprì una porta e si trovarono davanti la parte più grossa della nave. In alto, un grande boccaporto dal quale stavano calando la merce faceva entrare la luce del sole. “Qui è dove noi 4 mozzi dormiamo”indicando 4 amache ripiegate e appese ad una parete, in una parte sgombra della stiva, mentre li guidava tra le casse di prodotti da scambiare nel prossimo porto, tutti riposti in casse imbottite con la paglia, per poi condurli attraverso un’altra porta. Questa dava sulla dispensa della nave. Carni e formaggi erano appesi, insieme a collane di cipolle e aglio, o impilate negli scaffali, rigorosamente essiccate o sotto sale. Sacchi di farina, frutta secca e patate in un angolo. Barili di pesce in salamoia e di verdure sottolio o sottaceto in un altro angolo “Solitamente non facciamo viaggi particolarmente lunghi, perciò possiamo concederci un po’ di frutta e verdura fresca per i primi giorni di traversata e per combattere lo scorbuto” indicando dei barili “usiamo un sistema di barili a doppio-fondo riempiti con acqua a bassa temperatura per far sì che durino di più, ma vanno comunque consumati nei primi giorni di viaggio, prima che vadano a male. Al Capitano piace far mangiare qualcosa di buono durante la partenza. Dice che è di buon augurio per il viaggio”. Contro una parete erano anche impilati barili di acqua dolce e birra, e qualche barilotto più piccolo di vino e rum. Un’altra porta li introdusse alla cucina, dove due cuochi stavano sistemando gli attrezzi che avevano acquistato o fatto riparare in città. Questi salutarono i nuovi arrivati con un grugnito e gesticolando di uscire. Prima che il gruppo lasciasse la cucina, uno dei cuochi gli fischiò dietro e lanciò una mela a testa, con un occhiolino. Ismaele alzò la mano in segno di ringraziamento e gli altri lo imitarono, o fecero un cenno con la testa. Appena usciti, il mozzo li condusse al piano di sopra tramite un’altra scala a pioli ed indicò una piccola cabina, dicendo loro che era riservata ai cuochi. Infine, attraversato un ultimo, piccolo boccaporto, tornarono nuovamente all’esterno dove Ismaele, indicò la porta del cassero di prua e dicendo essere la santabarbara, dove venivano stivate le palle di cannone e la polvere da sparo. “Il Capitano ha investito non pochi soldi per rendere questa stanza rinforzata completamente isolata. Le pareti interne hanno una solida lastra di metallo per proteggerla dai colpi esterni e un ulteriore strato isolante è stato aggiunto per evitare che un possibile incendio possa far saltare l'intera nave.
All'interno è infatti vietata qualunque fiamma. Per questo sono state installate delle pietre luminescenti che vanno sostituite periodicamente e ricaricate con la luce del sole” Liz era ancora in coffa, seduta sulla balaustra, e dondolava i piedi osservando il mare e la vita attiva del porto. “Oh, finalmente” esclamò appena vide i compagni risalire dal ventre della nave e ridiscese agilmente sfruttando il sartiame per poi atterrare come una ginnasta sulle assi di legno, di fianco ai compagni. “Qualcosa di interessante?” disse una voce alle loro spalle “Beh, fare un tour guidato di un mercantile non è cosa da tutti i giorni. Inoltre, dovendo passare qualche giorno a bordo è utile sapere cosa fare e dove andare” rispose Lio, mentre il Capitano si avvicinava. “Bene, bene, sono contento che sia stato di vostro gradimento. La Cetriolo è il mio orgoglio e la nostra casa.
Noi nel frattempo abbiamo finito di caricare e siamo pronti a salpare. Vi chiediamo gentilmente di non stare tra i piedi per permettere ai miei uomini di effettuare le manovre per salpare senza avervi in mezzo. Ismaele, unisciti agli altri adesso” il mozzo annuì a tutti, in risposta o per salutare, e se ne andò. “Stasera mangeremo tutti insieme nella stiva, come da tradizione. Nel frattempo, siete liberi.
Unica cosa, non lasciate le vostre cose in giro, le ritrovereste in mare” e si allontanò gridando ordini.
Kim si rivolse al team “Cosa vogliamo fare?” “Direi che la cosa migliore sarebbe andare nella nostra cabina e rimanere fuori dai piedi, come ci ha suggerito il Capitano. Possiamo anche approfittarne per sistemarci” rispose Lio con un’alzata di spalle. Così si diressero tutti e 4 nella loro cabina “Non che  abbiamo molto da sistemare” disse Liz guardando gli zaini e le armi già disposte in un angolo “Io prendo quella sopra!” aggiunse saltando su una delle amache a destra. Kim balzò su quella di fronte e i due ragazzi optarono per quelle sotto. "Come pensate che sarà la traversata? Incontreremo dei pirati e dovremo sfuggirgli a colpi di cannone? O verremo assaltati da un gigantesco mostro marino?" Liz aggiunse tutta esaltata. "È una rotta piuttosto standard, quindi è probabile che non incontreremo niente e nessuno. Ci lasceranno al prossimo porto e là potremo registrare la fine della missione di iniziazione. Da quel momento saremo ufficialmente agenti attivi della gilda e potremo accettare le missioni di classe inferiore ed iniziare la nostra carriera da avventurieri. Probabilmente non faremo altro che passeggiare sul ponte o dormire in cabina, evitando il più possibile di importunare l'equipaggio nelle loro manovre, come diceva il Capitano" le rispose El, con un'alzata di spalle. "Certo che sei un guastafeste. Dovresti cercare di avere un po' più di spirito d'avventura!" Per risposta, il Mago si calò il cappello sugli occhi. Passarono il resto del tempo in cabina in silenzio, ascoltando il rumore dei passi sul ponte superiore, le urla che i marinai si scambiavano e il rumore dell'imbarcazione che si risvegliava per un altro viaggio. Il suono del porto si fece via via più fioco, sostituito dalla musica che le onde producevano sbattendo contro la chiglia, accompagnata dalla danza ritmica del mercantile.
Il loro oziare venne interrotto dopo qualche ora da qualcuno che bussò alla porta. Liz scattò giù dall'amaca come una molla ed andò ad aprire, trovandosi davanti Ismaele. "Il Capitano mi ha mandato a chiamarvi. Stiamo preparando la cena". A quelle parole, il resto del gruppo lasciò la propria amaca e seguirono il mozzo nella stiva, dove una lunga tavolata era stata sistemata vicino alla cucina. I quattro quasi avventurieri rimasero a bocca aperta vedendo il Capitano con un grembiule che, come se stesse manovrando la nave, dava ordini ai suoi marinai, entrando ed uscendo dalla cucina. Appena si accorse della loro presenza gli urlò "Cosa state aspettando, un invito? C'è una tavola da apparecchiare e una mano da dare in cucina!". Elizabeth ed Elnarm si diressero in cucina, dove la Rogue venne messa a tagliuzzare verdure, mentre il Mago ottimizzava la regolazione dei fuochi tramite la sua manipolazione elementare, mentre Telio e Kimberly si affaccendarono intorno al tavolo, con quest'ultima che si mise a piegare i tovaglioli a forma di cigno.
La Lancer si accorse che non tutti i marinai erano in giro a dare una mano, e la sua faccia interrogativa fu il motivo per la quale Ismaele disse "Un ristretto numero di noi deve comunque essere impiegato per governare la nave e di vedetta, ma ci daremo il cambio durante il resto della serata. Il Capitano vuole comunque che, anche se solo per pochi minuti, ci siamo tutti per l'inizio della cena. È di buono augurio per l'inizio del viaggio pasteggiare, anche se per soli pochi minuti, tutti insieme". E continuò a portare fuori dalla cucina ceste di pane fresco. La preparazione andò avanti, con i quattro che si ritrovarono ad essere pesci fuor d'acqua in mezzo a un gruppo ben coordinato di marinai, che si muovevano tra di loro come una grande famiglia intenta a fare i preparativi per un cenone.
Alla fine, dalla cucina, risuonò una campanella e, mentre gli uomini che si stavano occupando dell'imbarcazione fino a pochi istanti prima si univano al resto dei compagni, il Capitano allargò le braccia per invitare tutti intorno alla tavolata. Poi si schiarì la gola "Come sempre, è mio grande piacere inaugurare un nuovo viaggio con la mia famiglia (se non rimetti quella pagnotta dov'era ti faccio fare un giro di chiglia). Ed è fonte di orgoglio per tutti noi che l'Associazione degli Avventurieri si sia di nuovo affidata alla Cetriolo di Mare per la missione d'iniziazione delle nuove leve: i Roaring Dragons" e così dicendo alzò il suo calice di vino mentre il resto della ciurma batteva i pugni "Non ci aspettiamo grandi problematiche, ma occhi aperti! Perché è quando ci si distrae che i problemi ti prendono alla sprovvista" mormorii di approvazione "Ma per adesso, godiamoci questa cena, perché non avremo niente di simile finché non avremo raggiunto la nostra destinazione. Diamoci dentro!" e a quelle parole tutti quanti, compresi i quattro avventurieri, applaudirono e fischiarono. Dopo un brindisi veloce, il gruppo impegnato a controllare il viaggio si arrampicò nuovamente fuori dalla  stiva, tornando alle rispettive posizioni.
I marinai si avventarono sul cibo, così come Liz, mentre il Capitano, i tre rimanenti compagni dei Roaring Dragons e i cuochi adottarono un comportamento più composto.
In tavola erano stati portati un paio di arrosti, verdure e frutta fresca, pane ancora caldo, formaggi non stagionati, insieme a brocche d'acqua e birra, ed un paio di fiaschetti di vino. Il Capitano concedeva qualche piccolo lusso per la partenza, aiutando a mantenere il morale alto, la ciurma felice e fedele. Questo non toglieva che vi erano restrizioni sugli alcolici, in quanto era possibile berne in quantità ridotta, sempre per mantenere i marinai vigili. Questo però non infastidiva la ciurma che aveva imparato ad apprezzare questo gesto ed era saggia abbastanza da sapere quanto fosse stupido rischiare la vita per un'occasionale bevuta, soprattutto avendone avute abbastanza nelle locande del porto e con la prospettiva di averne altre di lì a pochi giorni.
Il Capitano Bronze si rivolse allora al gruppo “Avete già deciso dove andrete quando saremo giunti ad Averdeen?” Kim, vedendo che Liz era impegnata ad addentare della carne, rispose in vece di leader del gruppo “Come prima cosa dovremo andare alla sede della gilda a registrare la fine della missione, dopo che lei ci avrà lasciato il modulo di fine contratto. Poi immagino che inizieremo a guardare le offerte di lavoro che ci saranno alla gilda. Partendo da quelle più facili”. “Andrfemo a casciare dei troll di monsagna!” aggiunse Liz biascicando tra una masticata e l'altra. Kim, seduta di fianco a lei, le diede uno scappellotto “Non parlare con la bocca piena! Comunque, come dicevo, credo che sia meglio partire da cose semplici, come scorta, missioni esplorative... cose del genere”. Timalius annuì pensieroso per qualche secondo poi aggiunse “Beh, certamente è la cosa migliore. È inutile correre incontro a rischi inutili appena dopo aver preso la vostra licenza. È meglio partire con calma e lentamente. Farvi le ossa, insomma. Siete giovani e avete tutto il tempo per potervi fare una reputazione con missioni più impegnative, più avanti”.
“Spero solo che non ci sia troppa concorrenza” aggiunse Lio pensieroso.
“Per i piccoli lavoretti come quelli che cercate voi c'è sempre richiesta, di quello non dovete preoccuparvi. Man mano che si aumenta il livello di difficoltà, diminuiscono i lavori. Del resto immaginatevi se ci fosse lo stesso numero di annunci per scortare dei mercanti e per abbattere un titano! Saremmo nei guai”. Il gruppo si scambiò uno sguardo alla logica del Capitano, che non faceva una piega.
“Se volete il mio modesto parere” aggiunse l'uomo di mare “è di cercare lavori che vi portino a sud, verso le pianure di Ellenswel, da quelle parti troverete una buona quantità di mostri, non troppi né troppo pochi, e nemmeno troppo forti o deboli. Un giusto equilibrio per un gruppo nuovo come voi.
Sapete, se fossero troppo deboli non vi servirebbe a niente, e troppo forti rischiereste e basta.
L'importante è andare avanti consci delle proprie forze e non affrettare le cose. Evitate invece le zone nord, verso le montagne Istren. Lì, oltre a trovare nemici che potrebbero essere ostici, dovreste vedervela anche con le bufere di neve. E con quelle non si scherza. E ve lo dice uno che naviga per mare da decenni e di tempeste ne ha viste a bizzeffe. Una volta, stavamo portando un carico di lana ad Inestad e siamo finiti in mezzo all'apocalisse. Onde alte come torri della gilda dei maghi. Tuoni che facevano scuotere il mondo come ruggiti di draghi. Ci è andata bene quella volta. Tutto perché c'ero io come Capitano, si intende” e scoppiò in una grossa risata.
“Come siete diventato Capitano? Se posso” chiese Lio.
“Sicuro che puoi! È una storia piena di avventura e azione! Per anni ho fatto il marinaio su ogni sorta di imbarcazione, che fosse un peschereccio, un mercantile o una nave da guerra, e ho ricoperto ogni genere di posizione dal mozzo fino al vice Capitano. Un giorno ero al porto di Nevion, me lo ricordo come se fosse stato ieri, ed ero in questa bettola, la Sirena Ammiccante, e ho vinto la Cetriolo di Mare a carte” interdetti i quattro si guardarono “E...?” chiese allora Kim “E niente, mi sono autoproclamato Capitano e ho iniziato l'attività con i soldi che avevo messo da parte nei miei anni di marinaio. Fine della storia” e scoppiò nuovamente in una risata. Il team si guardò ancora esterrefatto e scoppiarono anche loro a ridere.
Il resto della serata passò più o meno allo stesso modo, con chiacchiere, battute, risate e canzoni, con un viavai di marinai che si davano il cambio.
Quando tutti si erano più o meno rimpinzati di cibo e bevande collaborarono a sparecchiare e riordinare, mentre alcuni marinai presero degli strumenti e cominciarono a suonare canzoni marinaresche, inizialmente vivaci e dai ritmi frenetici, che parlavano di grandi avventure per mare, sogni di gloria e tesori esotici, per poi passare, pian piano, a romantiche e malinconiche ballate di marinai che abbandonavano famiglie e amanti per l'amore più grande, il mare.
Dopo aver aiutato l'equipaggio a sistemare ciò che era avanzato dalla cena ed essersi fermati per un po' ad ascoltare le lente canzoni d'amore, il gruppo risalì tutte le scale per uscire in coperta per prendere una boccata d'aria, e trovarono il Capitano appoggiato al parapetto a fumare la pipa, guardando l'immensa distesa d'acqua davanti a lui, con un'espressione serena in viso.
I quattro si avvicinarono all'uomo e si unirono anche loro alla contemplazione, in silenzio.
“Impressionante, non è vero?” disse Bronze, riferendosi al mare illuminato dalla luna piena.
“Veramente incredibile. Sembra così placido” rispose Kim.
“Eh, ma bisogna portargli rispetto. Il mare è suscettibile a chi non lo onora come gli è dovuto. E la sua furia è immensa. Ma è anche vero che a volte si arrabbia senza che tu ne sappia il motivo, come una ragazza che frequentavo quando ero un giovane marinaio” e ancora una volta si mise a ridere. I due ragazzi sorrisero alle parole del Capitano, mentre Kim li squadrava in malo modo, affrettandoli a cambiare espressione. Liz pendeva a testa in giù dal sartiame, totalmente incurante dello scambio di battute.
Dopo un po' di silenzio, il Capitano svuotò il contenuto della pipa fuoribordo, battendola sul parapetto ed esclamò “Bene, si è fatta l'ora che mi ritiri, buonanotte signore e signori” chinando il capo al quartetto, che ricambiò il saluto “Hawkins, a te il comando fino a domani mattina” “Aye Aye Capitano. Faccia una buonanotte” gli rispose il suo vice.
“Cosa facciamo, ci ritiriamo anche noi?” chiese El al resto del gruppo. Gli altri annuirono e, salutando la ciurma presente al momento, si avviarono verso la loro cabina per la notte.
I giorni seguenti passarono tranquilli. Il mare, che si sentiva rispettato dalla ciurma e dal mercantile, gli consentì un passaggio tranquillo con tempo sereno e un bel vento in poppa che favorì il veliero aumentandone la velocità, senza dover ricorrere alla magia di El.
Il gruppo di avventurieri passava il tempo passeggiando sul ponte di coperta, giocando a carte con l'equipaggio a riposo o scambiandosi vecchi racconti, ascoltando l'occasionale marinaio suonare in un angolo dell'imbarcazione o scambiando quattro chiacchiere con il Capitano, che insegnava loro i rudimenti della navigazione, oppure pescando, stando a cavalcioni sul parapetto.
Erano giornate tranquille, che permettevano ai quattro di oziare e riflettere sul futuro.
Un mattino, erano a un giorno dal vedere la costa e la nave avanzava lentamente sospesa tra il mare agitato e il cielo coperto da nubi temporalesche, il gruppo venne invitato dal Capitano a fare colazione nella sua cabina. Poche ore prima un marinaio era riuscito a pescare un po' di bei pescioni e Timalius voleva dividerne alcuni con i quattro ragazzi.
Erano seduti alla grande scrivania mangiando pesce grigliato e salato, accompagnato con gallette e marmellata a scambiarsi convenevoli “Stasera o domani mattina al massimo, se il tempo si mantiene così schifoso, dovremmo poter vedere già la costa e la cittadina portuale di Averdeen. Sarete eccitati di iniziare finalmente la vostra avventura!”. Liz, memore dello scappellotto preso la prima sera, deglutì e rispose “Non vedo l'ora! L'avventura! Il viaggio! Dormire sotto le stelle! Sconfiggere i mostri!”. “Beh, l'entusiasmo non ti manca!” si mise a ridere il Capitano, battendo la mano sul tavolo.
“Siete giovani! L'entusiasmo è e dovrebbe essere il motore che vi guiderà ai vostri sogni” e, levando una tazza di tè, fece un brindisi ai quattro.
In quel momento si sentì la campana sul ponte suonare forsennatamente, in allarme.
“Che diavolo succede?” balzò in piedi proprio mentre un marinaio schizzò dentro senza bussare e  urlando “Siamo sotto attacco da parte dei mostri!”.
“Diavolo! Pare proprio che sia giunto il momento per guadagnarvi la pagnotta! E dire che mancava così poco alla conclusione del nostro viaggio. Andate a prendere le vostre armi e raggiungeteci in fretta!”. Così dicendo, afferrò la sua sciabola e gettò il fodero, schizzando fuori dalla cabina.
I quattro scattarono in piedi e si affrettarono a seguirlo, prima Liz con un ghigno sulla faccia.
Usciti fuori videro la ciurma impegnata ad affrontare un gruppo di Sahuagin. Erano solamente una mezza dozzina ma sentivano, dal raschiare dei loro artigli sulla fiancata della nave, che altri stavano arrivando.
Prima di scendere sottocoperta, il gruppo si divise in due. El e Lio, che potevano fornire supporto anche senza armi (ma con potenza ridotta, non essendo incanalata in modo efficace da bastoni, bacchette o altri sistemi di focalizzazione della magia), rimasero sul ponte a dare una mano. Kim e Liz, invece, si affrettarono nella loro cabina.
El si girò a fronteggiare gli assalitori. Gli Sahuagin erano umanoidi, ma con sembianze di pesci.
Avevano la pelle verde coperta di squame, un doppio sistema respiratorio che gli permetteva di poter inspirare ossigeno sia in acqua che fuori, mani e piedi palmati e pinne che correvano sulla testa, sulla schiena e su tutti e quattro gli arti. Erano ricoperti con corazze fatte di conchiglie e coralli, estremamente resistenti, e ognuno aveva con sé un arma, come tridenti, spade o reti.
Il Mago allora, in assenza di altri elementi, si girò verso la fiancata della nave e richiamò a se una grande bolla d'acqua. Sapeva che non avrebbe avuto alcun effetto contro gli Sahuagin, in quanto era il loro habitat ed erano abituati a correnti e pressioni che El non poteva neanche lontanamente eguagliare, perciò la rivolse contro Lio. “Mi spiace, ma non ho nient'altro con cui lavorare”. Il Chierico lo vide e rabbrividì, sapendo cosa lo attendeva “Non di nuovo”. A quelle parole El mosse le mani e mormorò una frase sommessa, mentre Lio bisbigliò una preghiera. L'acqua lo avvolse e si solidificò in ghiaccio spesso e robusto, formando un'armatura. Il corpo del Chierico, benedetto dalla preghiera a Sleet, dea dei gelidi venti del nord e da quella rivolta a Netus, dio delle montagne rocciose del paese di Kartor, resisteva meglio al freddo del ghiaccio (anche se non completamente immune) e aveva la massa muscolare incrementata, per poter portare agilmente il peso aggiuntivo.
Lio iniziò a roteare un po' le braccia e a muovere le gambe per controllare che l'armatura non gli impedisse i movimenti quando le ragazze li raggiunsero. Kim aveva in una mano la sua lancia, nell'altra un nodoso bastone ricoperto di glifi. Era tradizione che il maestro intagliasse personalmente per il discepolo il bastone o la bacchetta, che avrebbe incanalato le sue magie, dal legno dell'albero magico Yngral, custodito dalle driadi che si occupavano di chiedere alla pianta il materiale necessario, in modo che non fosse estorto con le asce dei falegnami, ma consegnato volontariamente e in maniera indolore. Naturalmente le driadi non lo concedevano a tutti indiscriminatamente, e per questo i giovani maghi venivano posti sotto esame dalle ninfe dei boschi.
Poi il mago procedeva incidendo le rune che rispecchiavano la magia usata dal discepolo e la scuola d'appartenenza. Senza fermarsi lo lanciò ad El che la ringraziò tergendosi con la manica il sudore dalla fronte.
A ruota, seguiva Liz. Si era messa due cinghie che si incrociavano sul petto, ognuna con tre coltelli da lancio. Altri due le spuntavano dagli stivali e due dietro la schiena, all'altezza della vita. In una mano reggeva un pugnale con due lame parallele di 30 centimetri. Nell'altra un cofanetto poco elaborato.
“Al volo prete!” lanciandolo dalla breve distanza a Lio, che le ringhiò contro correggendola sulla propria professione.
Questo si inginocchiò ed aprì il coperchio del piccolo scrigno. All'interno vi erano svariati oggetti di preghiera, tutti tramandati di generazione in generazione nella famiglia Vineed ed ognuno era appartenuto a persone di particolare elevatezza spirituale o proveniva da luoghi sacri.
Tra questi c'erano il rosario di un sant'uomo d'oriente, che si diceva potesse rimanere in meditazione davanti a qualunque bestia feroce, poiché essa si sarebbe ammansita ed accucciata di fianco al santo  per vegliarlo, un pezzo di stoffa, talmente candido da essere quasi luminoso, impregnato delle lacrime della dea protettrice del Lago Basol, un ramo proveniente dalla foresta Sielver, patria degli elfi, una campanella di cristallo infrangibile della città sacra di Venira, benedetta dal gran sacerdote in persona, ed altri ancora. Lio prese un vajra, si mise in piedi , levò le mani al cielo ed esclamò “Lode al sole!”. Le nuvole vennero trafitte da svariati raggi di luce che colpirono Lio, i suoi compagni e i membri della ciurma. Imbevuti in quell'aura, si sentirono tutti più leggeri, forti, imbattibili.
Sebbene questo fu un grande aiuto, sembrava poca cosa contro la fiumana di mostri che si riversavano sull'imbarcazione.
El aveva preso a modellare piccole quantità d'acqua in coni per poi solidificarli in ghiaccio e scagliare i proiettili contro gli assalitori.
Nel frattempo Liz era scattata in avanti e si era buttata a testa bassa nella calca. Con la sinistra impugnava la corta daga e passava veloce tra i nemici mirando ai tendini di braccia e gambe, per poi proseguire senza fermarsi e lasciando che i marinai approfittassero dei momenti di distrazione delle creature per ferirle o finirle. Con la destra, lanciava i coltelli con precisione, colpendo i nemici agli occhi o alla gola, dove le protezioni erano mancanti. Piccola e veloce, sgusciava tra la gente come una folata di vento.
Kim si piazzò al centro del ponte di coperta, proprio sotto l'albero maestro e batté forte il manico della lancia sulle assi di legno. Chiuse gli occhi e calmò il respiro. Rimase immobile. Percepiva i nemici intorno a lei, El, un po' indietro sulla destra, e Lio a sinistra che avanzava, più lontano Liz, un punto mobile e veloce nella sua mente, e i membri della ciurma e il Capitano. Un nemico le si avventò contro vedendola ad occhi chiusi. La ragazza semplicemente piroettò su un piede, poi ruotò la lancia colpendo lo Sahuagin sulla testa con l'estremità senza lama facendo cadere al suolo il mostro. Infine gli piantò la lancia nella schiena, inchiodandolo alle assi. La bestia acquatica rantolò e morì.
Altri le si gettarono contro per vendicare il compagno, ma Kim continuò a roteare l'arma senza neanche aprire gli occhi, parando colpi e infliggendo ferite.
I marinai combattevano con ardore per difendere la loro nave e la loro famiglia, e il Capitano Bronze era in prima fila, guidandoli e dando ordini su come disporsi.
Telio si legò il cofanetto dietro la schiena e avanzò battendo i pugni coperti di ghiaccio, rabbrividendo alla bassa temperatura dell'armatura. Ogni volta che incontrava uno dei mostri lo colpiva con i glaciali guantoni con borchie, mostrando un'agilità degna di un pugile semiprofessionista. Appena poteva, si avvicinava ad un ferito e mormorava una preghiera a Lermira, la divinità del Lago Basol, il cui fazzoletto teneva stretto in mano, e rimarginava i danni dei compagni colpiti. Era giusto chino su un marinaio che si teneva una gamba con una femorale recisa quando un mostro gli piombò addosso. Il ragazzo non se ne accorse finché non fu proprio sopra di lui, e troppo tardi. Tentò di alzare le braccia per proteggersi, quando il mostro fece un verso gorgogliante e gli si accasciò contro, morto. Una lama gli spuntava dalla gola trafitta. Liz lo superò in fretta, ma prendendosi comunque il tempo di tirare fuori la lingua in una linguaccia e facendo un occhiolino, entrambi rivolti a Lio.
Il Chierico si girò e vide Elnarm che continuava con la sua pioggia di aculei di ghiaccio, proteggendo contemporaneamente i compagni di viaggio creando muri di acqua congelata, troppo sottili per essere una vera protezione, ma che fornivano abbastanza tempo per riprendere fiato e ritmo nel combattimento.
Nel frattempo Kim continuava la sua danza sotto l'albero maestro, continuando a piroettare per schivare gli attacchi ad occhi chiusi, attaccando con precisione con la punta della lancia, sua compagna di ballo. Ad un certo punto, però, una presenza la costrinse ad aprire gli occhi. Davanti a lei c'era uno Sahaugin con un tridente, ma Kimberly sapeva che era diverso dagli altri. Non solo la sua corazza aveva decorazioni che chiaramente indicavano una posizione sociale maggiore rispetto agli avversari precedenti, ma anche la postura e l'atteggiamento erano chiari segni di un avversario  superiore alla media.
Questo attaccò con un affondo, veloce, più veloce di quanto la ragazza si aspettasse. Sebbene riuscì a schivarlo, l'arma la ferì superficialmente al braccio. Allora Kim arretrò con passi leggeri allontanandosi dal mostro, che subito la rincorse. Dopo pochi metri, la Lancer cambiò senso di marcia e avanzò di un passo, ricambiando con un affondo quello ricevuto. Il mostro si aspettava una mossa simile e si fermò appena fuori dalla portata della lancia. La ragazza sorrise e ruotò leggermente il polso. L'ultimo terzo dell'arma si staccò e, spinto dall'inerzia, scattò in avanti centrando l'avversario conficcandosi in un'apertura della corazza, tra il pettorale e la spalla.
Il colpo non fu abbastanza forte da infliggere ingenti danni, ma abbastanza da costringere lo Sahaugin ad arretrare. Kim allora ritrasse il braccio e la sezione della lancia tornò verso il resto dell'asta e la catena che le collegava si riavvolse dentro la sezione cava del manico. La ragazza fece perno con il piede e colpì dalla distanza. Di nuovo l'ultima parte dell'arma si staccò e volò verso il nemico. Questo lo deviò con il tridente, ma la Lancer mosse nuovamente il braccio e roteò la lancia.
L'area circostante si riempì dell'intricato intreccio della catena, ora lunga parecchi metri. Kim riprese a danzare, e così fece anche la lancia. I movimenti complessi sembravano dare vita propria all'arma, che continuava ad attaccare il mostro con affondi e sferzate da tutti i lati. La creatura iniziò a difendersi abilmente deviando i colpi ed avanzando verso la ragazza, dapprima velocemente, poi rallentando, quando i colpi presero a giungere sempre più frequentemente. Lo Sahaugin piroettò e schivò la lama, proteggendosi con il tridente, ma non riusciva a trovare un varco nella gragnola di colpi. Dovette quindi arretrare, ma questi presero nuovamente ad aumentare la velocità e ben presto si ritrovò sopraffatto. Tagli cominciarono a ricoprire il suo corpo, in una rete sempre più fitta, fino al colpo finale che lo raggiunse alla gola.
Kim ritrasse la lancia e si guardò intorno. Vide Liz saltare contro un altro mostro, le lame del pugnale in bocca, ed afferrarne i polsi. Il piede della ragazza raggiunse il mento della creatura, stordendola.
La Rogue mollò la presa continuando lo slanciò in un backflip, sfilandosi la lama dai denti ed affondandola nel mostro tra la spalla ed il collo.
Una volta atterrata sulle assi, si girò e si accorse di essere circondata da quattro avversari, allora afferrò l'arma a due mani e, ruotandole in direzioni opposte, divise il pugnale in due lame separate, per poi lanciarsi contro il nemico più vicino. Con una serie di schivate fu sotto alla creatura e, schizzando in alto, le affondò la lama sotto la mascella. Nonostante il pugnale fosse parecchio affilato, non riuscì a sfilarlo abbastanza in fretta, quindi decise di lasciarlo momentaneamente lì, per avere la mano libera con cui poter tirare un coltello in mezzo agli occhi della creatura che le si stava avvicinando. Guadagnato quell'attimo di pausa, tenne giù con il piede il cadavere del primo mostro ed estrasse il pugnale con uno strattone, pronta per affrontare gli altri due, uno dei quali lo vide venir sbalzato via da Lio che lo caricò con una spallata irta di aculei di ghiaccio.
Liz quindi si rimise uno dei due pugnali in bocca e con la mano libera tirò un coltello sul piede dell'ultima creatura davanti a lei, piantandolo nel legno. Così bloccato, il mostro non poté evitare i due pugnali che lo trafissero da entrambi i lati, sotto le ascelle.
Recuperando i coltelli lanciati e infilandoli nuovamente negli appositi alloggi, la Team Leader vide che i mostri avevano iniziato a riunirsi, sopraffatti dalle difese del vascello. Al centro c'era uno Sahaugin coperto di un lungo abito di alghe blu. In mano aveva una grossa conchiglia nera. La creatura inspirò e soffiò poderosamente nello strumento, che rilasciò un suono basso e vibrante.
Appena smise di suonare, il mostro guidò il suo gruppo al di là del parapetto e di nuovo nell'oceano.
“Beh, deve aver suonato la ritirata” esclamò El, spolverandosi il cappello dalla tesa larga, ma subito notò che il Capitano e i marinai rimasero tesi.
In quel momento Liz, che si era arrampicata sul parapetto, indicò il mare esclamando “Guardate!”.
La superficie dell'acqua ad un centinaio di metri si stava increspando e riempiendo di bolle. Il Capitano allora iniziò a gridare ordini per manovrare la nave lontano da qualunque cosa stesse  arrivando, mandando al contempo alcuni uomini ai cannoni. I primi marinai avevano raggiunto le armi quando tra le onde esplose una gran quantità d'acqua e dai neri abissi emersero dei tentacoli giganteschi.
“Un kraken!” urlò il Capitano. I suoi marinai, ben addestrati, rimasero paralizzati solo per un istante, affrettandosi poi tutti nei propri posti di combattimento.
I mozzi corsero a fare la spola per prendere palle di cannone e barilotti di polvere da sparo, insieme a micce, scovoli, calcatoi, tamponi e buttafuochi. Il processo di pulizia, carica e sparo era lento, ma da quella distanza non potevano usare gli archibugioni, e speravano che non dovessero arrivare ad usarli. Sarebbe significato che il mostro degli abissi si era avvicinato troppo.
Il gruppo di ragazzi si riunì per riprendere un po' il fiato, guardando i marinai che, in una coordinata coreografia, manovravano la nave per cercare di sfuggire, al suono ritmico dei cannoni, al kraken, che in tutta risposta si immerse sotto le onde per sfuggire ai proiettili.
Neanche per un attimo il Capitano sperò che se ne fosse andato, e i suoi sospetti vennero confermati da un'ombra che si avvicinava al di sotto della linea d'acqua. Quando lo videro a poche decine di metri di distanza, i marinai avevano già lasciato i cannoni per gli archibugioni, più maneggevoli per gli incontri ravvicinati, e più precisi.
“Cercate di tenerlo impegnato per un po'” urlò il Mago ansimante al Capitano “El, hai già usato parecchia magia. Ce la fai?” chiese Liz preoccupata “Sono sempre preparato” le rispose Elnarm. Da una tasca interna della tunica estrasse una boccetta e ne vuoto il contenuto in un sorso. Nonostante il respiro gli fosse tornato un po' più regolare, la fronte rimase comunque imperlata di sudore. Porse quindi una mano a Liz, che lo fissò un attimo negli occhi, valutandone le condizioni, prima di usare uno dei due pugnali per aprire una ferita nel palmo dell'amico.
El annuì e passò la mano sul bastone, macchiandone le rune e le incisioni con il proprio sangue. Poi si mise a mormorare, ad occhi chiusi. I suoi compagni gli si strinsero intorno a protezione.
I tentacoli del kraken fuoriuscirono dall'acqua afferrando l'imbarcazione per i due casseri e per l'albero maestro, mentre altri si allungarono per afferrare i membri della ciurma, alcuni dei quali ancora impegnati a sparare con gli archibugioni. La ciurma cercò di difendersi con le spade, mentre i tre avventurieri erano impegnati a deviare le protuberanze coperte di ventose che cercavano di afferrare il Mago. Kim ricominciò a danzare con la sua lancia, la cui catena viaggiò per la nave ferendo i tentacoli e deviando i loro attacchi rivolti contro i marinai. Lio aveva tirato fuori dal cofanetto il ramo di Sielver e mormorava una preghiera perché il legno del Cetriolo di Mare si irrobustisse e non si spezzasse sotto i colpi della creatura. Man mano che il compagno continuava con il rituale, il Chierico notò la corazza sciogliersi per la mancanza di magia che la supportasse. Liz nel frattempo rimaneva attaccata ad El come ultima difesa, non lasciando uno spiraglio libero ad eventuali attacchi, mentre il Mago, grondante di sudore completava la sua evocazione.
Elnarm spalancò gli occhi, completamente bianchi e rivolti al cielo. Le nubi si erano condensate ed avevano preso a fremere. Rombi e lampi percorsero la volta, finché un fulmine non spaccò in due la coltre nera e piombò giù verso la battaglia. Ad una ventina di metri d'altezza si fermò e si solidificò una forma quasi umana, dov'erano riconoscibili delle braccia ed una testa.
L'elementale di fulmine si scagliò sul kraken, afferrandolo per il corpo principale, che subito iniziò a sfrigolare. L'essere aumentò l'intensità della scarica rivolta al mostro che cominciò a dibattersi e ad urlare dal dolore, ritirando i tentacoli che trattenevano la nave. L'aria si riempì del profumo di polpo alla griglia.
Lentamente, la creatura si immerse per sfuggire allo spirito elettrico, che non la seguì negli abissi, ma rivolse un occhiata all'evocatore e, crepitando, si dissolse nell'aria.
Un'ondata di rilassamento si diffuse per il vascello mentre la ciurma festeggiava la fuga del (e dal) mostro.
“Sì, sì, siamo tutti contenti, ma non c'è tempo di festeggiare ora. Leviamo le tende prima che gli  venga in mente di tornare! Forza! Forza! Forza! Andiamo gente!” si mise ad urlare Timalius all'equipaggio, che subito scattò ai propri posti, mentre i mozzi ricaricavano, per prudenza, i cannoni su entrambi i lati della nave.
El barcollò sulle gambe incerte fino al parapetto, dal quale iniziò a vomitare per lo sforzo di mantenere la corazza dell'amico attiva e, nel frattempo, evocare l'elementale. Liz gli si avvicinò e gli diede dei colpetti sulla schiena, allungandogli anche un fazzoletto perché vi si pulisse. Il Mago mormorò un ringraziamento prima di accasciarsi sul parapetto.
Lio allora si avvicinò e si caricò il compagno in spalla, portandolo nella cabina, mentre le due ragazze rimasero vigili sul ponte, pronte per ogni evenienza.
Fortunatamente per il resto della giornata non successe niente e caso volle che le nubi temporalesche evocate da El avevano sospinto l'imbarcazione verso la costa più velocemente di quanto si fossero aspettati e ben presto Averdeen fu visibile all'orizzonte.
Gran parte dell'equipaggio passò la notte sveglia, vigile ed in attesa di ulteriori attacchi, ma più si avvicinavano alla costa e maggiore era il numero di vascelli nelle vicinanze. Sarebbe stato improbabile un nuovo attacco, con tutto quel movimento. La ciurma si rilassò quindi un po' e i cuochi prepararono il pasto per tutti, con l'aggiunta di un po' di birra sotto concessione del Capitano, che si accertò che i feriti fossero passati tramite le cure di Lio e che si congratulò con i suoi marinai, invitandoli a bere, con moderazione, alla vittoria.
Lio, Kim e Liz si diedero il cambio per tenere comunque un occhio vigile, prendersi cura di El collassato sulla sua amaca e chiudere gli occhi per qualche minuto. Per il resto la notte passò tranquilla.
Il giorno dopo approdarono di buon ora ad un molo del porto. Chi dormiva venne svegliato dalle urla dei portuali che aveva iniziato a lavorare dal mattino presto. Il Mago, un po' pallido, si riprese alla svelta dopo colazione, offerta dalla Cetriolo di Mare e condivisa con tutto l'equipaggio, come la cena della prima sera di navigazione.
La ciurma passò il pasto a raccontarsi a vicenda i momenti salienti dell'attacco, arricchendo le versioni con sempre più dettagli inventati, come il numero degli assalitori, il fatto che fossero arrivati tutti a cavallo di squali bianchi, che ognuno di loro avesse affrontato almeno dieci Sahaugin contemporaneamente senza neanche subire una ferita, che avessero staccato pezzi di tentacolo del kraken per abbrustolirli e mangiarli durante la notte... Sicuramente una volta a terra la storia si sarebbe ingigantita ancora di più.
Ma ormai era giunto il momento degli addii. Raccolte le loro cose dalla cabina il gruppo si riunì sul ponte di coperta. Vicino alla passerella c'era il Capitano Timalius Bronze che li salutò con un inchino.
“Direi che alla fine vi siete rivelati più utili di quanto mi aspettassi. Eh sì, siete un gruppo un po' atipico” disse facendo eco alle parole che Liz gli aveva rivolto quando si erano incontrati.
Poi esplose in una delle sue tipiche risate, che i quattro adesso conoscevano bene.
“Venite, venite, vi accompagno” e li precedette sulla passerella che portava al molo.
“Ecco! Date questa ad un impiegato della gilda” ed allungò a Liz una pergamena con un sigillo in ceralacca, raffigurante una scimmia con le braccia alzate e una banana che formava un arco tra le due mani “È la mia valutazione. Non vi preoccupate, è ottima” fece un occhiolino e si mise di nuovo a ridere “Fate attenzione. Quell'attacco è stato parecchio strano. È molto inconsueto un assalto così vicino alla costa. Sento venti di cambiamenti. Occhi aperti, mi raccomando! Beh, vi auguro buona fortuna per i vostri viaggi. E se mai doveste avere bisogno di un passaggio per tornare a Valadilène, venitemi a cercare”.
Il quartetto ringraziò il Capitano e si mise a salutare l'equipaggio dell'indomita Cetriolo di Nave che si era riunito sul ponte per augurare buon viaggio al gruppo di coraggiosi ragazzi, grazie ai quali si erano salvati.
I quattro allora si girarono e si avviarono verso il palazzo della gilda degli avventurieri, visibile in lontananza. Kim si sporse su Liz e le sfilò la pergamena dalle mani “Questa è meglio che la prenda io, prima che vada persa”. La capogruppo le sbuffò contro, ma si girò in direzione della gilda.
“Avanti! L'avventura ha inizio!”.

\[/expand]
